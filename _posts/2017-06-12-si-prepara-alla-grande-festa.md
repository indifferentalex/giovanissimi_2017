---
layout: article
title: "Meeting Nazionale dei Giovanissimi FCI: Porto Sant’Elpidio si prepara alla grande festa!"
description: "Porto Sant’Elpidio è la casa dei grandi eventi del ciclismo: dopo il Giro d’Italia, la Tirreno-Adriatico e tante manifestazioni a carattere nazionale ed internazionale, nel palmares non poteva mancare il Meeting Nazionale dei Giovanissimi-Memorial Adriano Morelli sotto l’egida della Federazione Ciclistica Italiana che tanto fermento ed interesse sta suscitando in questi giorni perché la città elpidiense si sta preparando nel migliore dei modi per accogliere in un clima di grande festa le società ciclistiche giovanili d’Italia da giovedì 15 a domenica 18 giugno."
date: 2017-06-12 00:00:00 -0600
image: https://s3.eu-central-1.amazonaws.com/giovanissimi/locandina_meeting.jpg
imagealt: "Locandina del Meeting Giovanissimi a Porto Sant'Elpidio"
---

# Meeting Nazionale dei Giovanissimi FCI: Porto Sant’Elpidio si prepara alla grande festa!

#### Luca Alò - {{ page.date | date: '%m/%d/%Y' }}

![Locandina del Meeting Giovanissimi a Porto Sant'Elpidio](https://s3.eu-central-1.amazonaws.com/giovanissimi/locandina_meeting.jpg)

Porto Sant’Elpidio è la casa dei grandi eventi del ciclismo: dopo il Giro d’Italia, la Tirreno-Adriatico e tante manifestazioni a carattere nazionale ed internazionale, nel palmares non poteva mancare il Meeting Nazionale dei Giovanissimi-Memorial Adriano Morelli sotto l’egida della Federazione Ciclistica Italiana che tanto fermento ed interesse sta suscitando in questi giorni perché la città elpidiense si sta preparando nel migliore dei modi per accogliere in un clima di grande festa le società ciclistiche giovanili d’Italia da giovedì 15 a domenica 18 giugno.

Dalla manutenzione delle strade in Lungomare Faleria nel quartiere Faleriense all’allestimento dei campi gara delle specialità strada, mountain bike, abilità e sprint per un totale di 400 gare, suddivise tra batterie di qualificazione e finali: è un grande lavoro in cabina di regia da parte della Gio.Ca. Communications, dell’amministrazione comunale di Porto Sant’Elpidio e del comitato il Grande Ciclismo a Porto Sant'Elpidio a fronte di un record di partecipazione (1605 giovanissimi iscritti tra i 7 e i 12 anni provenienti da 18 regioni d’Italia) e tra i primi nella storia del Meeting a detenere questo primato grazie alla centralità di Porto Sant’Elpidio e all’indiscussa capacità organizzativa della località balneare elpidiense in occasione dei grandi eventi sportivi.
 
Nulla verrà lasciato al caso: per chi ha scelto e prenotato hotel, bed&breakfast e villaggi convenzionati, sarà riservata una speciale Meeting Card che garantirà tariffe speciali presso ristoranti e gelaterie della città elpidiense (elenco disponibile al sito sotto la voce ["Dove mangiare"](http://meetingpse2017.it/dove_mangiare/)). Nel corso delle giornate di gara tra il 16 e il 18 giugno funzionerà il servizio di ristorazione a prezzi modici a cura di Righetto Catering con la degustazione dei prodotti gastronomici di Giorgio Mare.
 
Non resta che attendere le date del 15, 16, 17 e 18 giugno: con la passione e l’amore verso lo sport delle due ruote, i sorrisi dei bambini, le spiagge elpidiensi Bandiera Blu, le realtà imprenditoriali che sono il cuore della produzione calzaturiera in Italia e con i tramonti spettacolari a pochi passi dai Monti Sibillini, il Meeting a Porto Sant’Elpidio ha tutte le carte in regola per stupire e lasciare il segno in una città che ha la bici e il mare nel cuore.